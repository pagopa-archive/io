Benefici del sistema di avvisi e preferenze
===========================================

Il sistema di avvisi e preferenze fornisce uno strumento
per tenere informati i cittadini, tramite i loro **canali di comunicazione preferiti**,
utilizzando indirizzi di recapito sempre aggiornati, in maniera trasparente
per le amministrazioni che utilizzano il servizio.

Tra gli obiettivi strategici si pone quindi l'incentivo all'utilizzo
dei canali digitali, più economici ed efficienti rispetto al cartaceo.

Cosa non va con l'email ?
-------------------------

L’email è senza dubbio il canale di comunicazione più popolare e utilizzato.
L'email che siamo tutti abituati ad usare quotidianamente ha però alcuni limiti,
per esempio:

- non certifica l'identità del mittente e del destinatario
- non certifica la consegna sul dispositivo del destinatario (nè tantomeno l'avvenuta lettura dei messaggi)
- è poco adatta all'invio di comunicazioni ricche (es. scadenze, richieste di pagamento, denaro)

Inoltre le PA non hanno accesso a un elenco degli indirizzi email associati ai cittadini.

Il sistema di avvisi non si pone l'obiettivo di sostituire l'email
(altresì utilizzata dal sistema, al pari degli altri mezzi di comunicazione),
ma di integrare i diversi canali con funzionalità sufficienti a risolvere i suddetti problemi,
continuando nel contempo a garantire un’**esperienza utente soddisfacente**.

Nuove possibilità per i Cittadini
---------------------------------

-  accedere all'archivio delle comunicazioni con la PA
-  gestire i contatti di recapito da un punto di accesso centrale
-  gestire avvisi in modalità "integrata" (es. effettuare pagamenti o segnare delle
   scadenze nel proprio calendario)

Nuove possibilità per le Amministrazioni
----------------------------------------

-  inviare comunicazioni elettroniche utilizzando solo il codice
   fiscale (senza dover chiedere l'indirizzo di contatto ai cittadini)
-  non doversi occupare della gestione e dell’aggiornamento dei contatti
-  dare maggiore autorevolezza alle proprie comunicazioni
-  richiamare le scadenze e facilitare i pagamenti
-  recuperare lo stato di inoltro della comunicazione
   e di lettura del messaggio (laddove il canale lo consente)
